Právě čtete webové vydání našeho newsletteru Startup. Na začátku každého nového měsíce v něm shrnujeme to nejdůležitější, co se v tom právě skončeném na poli českých startupů stalo, abyste byli neustále v obraze.

Vše, co potřebujete vědět ze světa startupů.
V newsletteru Startup vám každý měsíc ukážeme vše důležité ze světa českých startupů včetně přehledu veškerých investic.

Newsletter Startup | Poslední vydání

Zadejte váš e-mail

Odebírat

Zaostřeno na defence tech
Jak jsou na tom investice do startupů působících v oblastech dual use (duální využití na civilní i obranné účely), respektive defence tech (obranné technologie)? Záleží, na koho – a kde – se zeptáte.

Tato tematika se objevila z ústředních také na konferenci Engaged.Investments. I během rozhovorů, které jsem během tří dnů absolvoval s desítkami lidí z různých zemí, nebyly názory jednoznačné.
Téma startupů v obranném průmyslu se začalo více skloňovat v souvislosti s invazí Ruska na Ukrajinu.

O to větší nutnost reagovat na toto dění cítí zejména investoři z našeho regionu.
Na druhé straně téma investic do startupů v obranném průmyslu až tak moc nerezonuje v západních zemích jako Francie.
„Zejména ve východním křídle NATO má mnoho lidí skutečný pocit naléhavosti a rádi by na tuto věc přispěli – takže se zde spojuje jak finanční motivace, tak poslání,“ uvedl pro Sifted Mikolaj Firlej, jenž působí mimo jiné v bezpečnostním a obranném VC fondu Expeditions.

I když válka probíhá už dva a půl roku, změny přichází jen pomalu. Průkopníkem mezi českými venture kapitálovými fondy je Presto Tech Horizons, které se spojilo se zbrojařskou Czechoslovak Group Michala Strnada. Společně cílí na částku přesahující čtyři miliardy korun – má jít o největší fond svého druhu v Evropě.

V říjnu již Presto hlásilo první investice do tří startupů, další mají přibývat v blízké době.
Svou první investici do obranného průmyslu uzavřel také fond Depo Ventures.
Do zbrojního průmyslu ještě na jaře investoval například Jakub Havrlant z Rockaway.
Napříč celým kontinentem pak působí přes osm desítek fondů a angel investorů s projeveným zájmem podporovat tuto oblast.

Za tvorbou hezkého seznamu stojí Uwe Horstmann z německého fondu Project A.
Výrazným hráčem je pak také přímo NATO s vlastním projektem Innovation Fund o celkové velikosti přesahující miliardu eur (25,4 miliardy korun) nebo svým akcelerátorem Diana.
Zmiňované příklady jsou ovšem jen kapkou v moři. Jaká je reálná situace na celém trhu? Obrázek a trendy ve svém reportu ze září popisuje server Dealroom:

18 miliard dolarů: tolik se od roku 2018 investovalo v členských zemích NATO a u spojenců
370+: počet zainvestovaných defence startupů v zemích NATO, v Austrálii a na Novém Zélandu
161 miliard dolarů: celková hodnota defence a dual use startupů
83 procent: podíl investorů z USA na celkových investicích
4x: globální růst investic do oblasti od roku 2018
Dle Dealroomu se jen v Evropě od roku 2020 pětinásobně zvětšil objem prostředků do defence startupů a letos směřuje k překonání hranice jedné miliardy eur.

Rostoucí zájem v Evropě pozoruje také Pitchbook.
V globálním měřítku pak Pitchbook pozoruje výrazné propady oproti roku 2021.
To nejdůležitější
Chtěl nahradit Visu a Mastercard, skončil v insolvenci. Litevský startup Kevin měl téměř dvě miliardy korun od investorů, ale nestačilo to. Působil i v Česku, kde měl menší tým, desítky zákazníků a vlastní prodejní metodu s ním testoval například Slevomat.

Spoluzaložil šest firem. Některé nevyšly, ale vydělal desítky milionů. Teď Zdeněk Fred Fous pomáhá dalším zakladatelům ve fondu PurposeTech. Věří, že i na zdraví, vzdělávání a udržitelnosti se dají postavit velké a úspěšné byznysy.

Nové tváře. České venture kapitálové fondy hlásí personální novinky, které se týkají známých tváří startupového světa.

Lucie Brešová, která řídila růst v Kiwi či pomáhala otáčet Groupon, jako partnerka posílí Presto Tech Horizons.
Jana Sedláková, zakladatelka Sedlakova Legal, se přesouvá z advokacie a bude partnerkou nového fondu StartGuide.
Petr Šmíd, který přichází z Googlu, se stává novým investičním partnerem Rockaway Ventures.
„Stát má k dispozici nástroje, které by nestály nic a startupům by pomohly. Jenže o tom nechce nikdo ani slyšet,“ říkají v rozhovoru známí investoři Karel Obluk (Evolution Equity Partners) a Petr Šíma (Depo Ventures).

Boj za opravdu rovná pravidla. Evropští investoři a startupisté včetně Tomáše Čupra žádají reformu Evropské unie. V rámci projektu EU Inc. chtějí sjednocení regulací, což by pomohlo škálování startupů i přeshraničním investicím po celém kontinentu.

V mezičase CzechInvest s ministerstvem průmyslu a obchodu rozběhl novou iniciativu s cílem podpořit naplňování standardů Europe Startup Nations Alliance v Česku.
Pokles navzdory boomu AI. Portál Crunchbase v deseti grafech za třetí kvartál ukazuje, že financování startupů napříč světem nadále klesá.

Kdo ale rozdává nejvíc šeků? Portál Sifted dal dohromady přehled nejaktivnějších investorů v Evropě.
Jak se v této době nabírají peníze? Je to na nic, říká Filip Lukáš ze startupu Sloneek, který nedávno získal přes devadesát milionů.
Kam se přihlásit
Více andělských investorek a investorů. Akademie od ESIL a CBAA naučí, jak investovat do startupů – účastnice a účastníky zdarma naučí základy andělského investování a klíčové dovednosti pro podporu inovativních firem. Ambicí akademie je pak přilákat především ženy, kterých je mezi andělskými investory nedostatek. Přihlašování je otevřené do 4. listopadu.

CzechInvest: Pátá výzva projektu Technologická inkubace nabídne začínajícím firmám 105 milionů korun, trvá do 29. listopadu.

Říjnové dealy českých zakladatelů
Startup (obor): suma | kolo | investoři

E2B (AI): 8,6 milionu dolarů (201 milionů korun) | seed | Decibel, česká Kaya VC, Sunflower Capital, andělští investoři

FaceUp (whistleblowing/HR): 70 milionů korun | late-seed | Reflex Capital, Tilia Impact Ventures, Lighthouse Ventures

Firefish (krypto): 1,8 milionu dolarů (42 milionů korun) | seed | Braiins

Zaitra (spacetech): 18 milionů korun | pre-seed | Sunfish Partners, Czech Founders VC, Jan Široký

Playful (edtech): 10 milionů korun | angel | Jan Šamal

Elredo (aplikace): jednotky milionů korun | pre-seed | Petr Sochora, Petr Bláha, Martin Ježek

AiLuvio (komunikace): 120 tisíc dolarů (2,8 milionu korun) | angel | MIA Investment, andělští investoři

Impactso (CSR): 40 tisíc eur (jeden milion korun) | pre-seed | Czech Founders VC

Fondee (fintech): neuvedeno | exit | Direct

Crowdberry (fintech): neuvedeno | neuvedeno | Slovenská sporiteľňa

Vše o startupových investicích
Co se aktuálně děje? Všechno důležité dění přehledně jednou měsíčně ve startupovém newsletteru.
Kdo již investici získal? Všechny investice posledních let najdete v databázi (CC+).
Co se děje na trhu? Hlubší vhled a analýzy dat za uplynulý rok přináší projekt CC25: Startupové Česko.
A kdo vůbec investuje? Více než stovka zástupců investorů a fondů v komplexní databázi (CC+).
Zahraniční říjnové dealy českých VC
Čeští investoři: startup (obor) | země | suma | kolo

J&T Ventures: AEOS (marketing) | Chorvatsko | 10 milionů eur (254 milionů korun) | Series B

Credo Ventures: Surglogs (healthtech) | Slovensko, USA | 2,5 milionu dolarů (58 milionů korun) | rozšíření Series A

Zaka VC: ExoMatter (AI) | Německo | 1,7 milionu eur (43 milionů korun) | pre-seed

Soulmates Ventures: Youni (edtech) | Rumunsko | 23 milionů korun | seed

Depo Ventures: Wayren (defence tech) | Estonsko | 16,8 milionu korun | neuvedeno

Presto Ventures: Bavovna (defence tech, AI) | Ukrajina, USA | 1,7 milionu dolarů (40 milionů korun) | late-seed

Presto Ventures: Tur.ai (RPA, AI) | Nizozemsko | 1,45 milionu dolarů (34 milionů korun) | seed

Presto Ventures: Vidar Systems (defence tech, AI) | neuvedeno | pre-seed

Díky za pozornost! Pokud se vám tento newsletter líbil, sdílejte jej se svými přáteli. Pokud se vám nelíbil, pošlete ho svým nepřátelům. K odběru se můžete přihlásit zde.